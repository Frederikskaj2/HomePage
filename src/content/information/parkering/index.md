---
title: Parkering og kørsel i bebyggelsen
menuTitle: Parkering og kørsel
menuGroup: omraadet
redirectFrom:
    - /information-til-beboere/parkering/
---
## Parkeringsregler

Der er parkeringsregler på/ved Frederikskaj&nbsp;2. Disse fremgår ved tydelig skiltning, og de bliver håndhævet af [COPARK](https://copark.dk/).

Beboerne kan parkere gratis, hvis deres køretøj er registreret i COPARKs app til mobiltelefon ([Android](https://play.google.com/store/apps/details?id=no.giantleap.parko.copark)/[iPhone](https://apps.apple.com/dk/app/copark/id1503185040?l=da)). Hver lejlighed har adgang til to permanente parkeringstilladelser enten knyttet til ét telefonnummer eller fordelt på to telefonnumre. Når et telefonnummer er registeret, kan man også registrere køretøjer tilhørende gæster, håndværkere og lignende, som dermed kan holde gratis i 24&nbsp;timer. Man behøver ikke at eje et køretøj for at blive registeret hos COPARK, og dermed har alle beboere mulighed for at oprette midlertidige tilladelser til deres gæster.

Som **ejer** på Frederikskaj&nbsp;2 kan man få registreret sit telefonnummer ved at henvende sig til [ejerforeningens bestyrelse](/kontakt/ejerforeningen/) og oplyse **navn**, **adresse** og **telefonnummer**. Som **lejer** skal man kontakte sin udlejer for at blive registreret.

Desuden er der gratis parkering i to timer, såfremt parkeringsskiven er korrekt indstillet.

Frederikskaj&nbsp;2 har fem handikap-pladser, som er klart opmærket. Tre ud for opgang&nbsp;2R, og to ved indkørslen til parkeringspladsen. Her må der kun parkeres, hvis man har et gyldigt handikapskilt i forruden. Parkering på handikap-pladserne er derudover underlagt de samme parkeringsregler som resten af området.

## Ingen kørsel i bebyggelsen

Generelt er al motorkørsel inde i bebyggelsen forbudt, som også markeret med skilte ved indkørselsvejene, og derfor er den indre del af bebyggelsen afspærret. Undtagelsen er dog, hvis man har indhentet tilladelse i forbindelse med flytning eller andet.

Ved ind- og udflytning, eller f.eks. aflæsning af større møbler, kan man kontakte [viceværten](/kontakt/vicevaert/) for tilladelse til at køre ind og parkere på vejene foran bygningerne. Viceværten ville i så fald skulle hjælpe med at fjerne pullerterne ved hovedindkørslen.

Det er dog aldrig tilladt at køre ind på eller over græs og bede, og en gartnerregning vil følge hvis dette sker.

## Indflytning

Hvis man som ny beboer på Frederikskaj har behov for at parkere i forbindelse med sin indflytning har man følgende muligheder:

- **Ejer**: Kontakt [ejerforeningens bestyrelse](/kontakt/ejerforeningen/) og oplys **navn**, **adresse** og **telefonnummer** samt **dato for indflytning**.
- **Lejer**: Kontakt din udlejer.

Bemærk at man skal forvente en vis sagsbehandlingstid fra man henvender sig til man får tilladelsen.

Når man installeret COPARK-appen og har en parkeringstilladelse, kan man oprette midlertidige parkeringstilladelser til flyttebiler. Hvis det ikke er muligt, kan man henvende sig til [viceværten](/kontakt/vicevaert/) for at få en parkeringstilladelse som kan placeres i køretøjets forrude. Som nævnt ovenfor kan viceværten også bistå med at få åbnet pullerter i forbindelse med indflytning.

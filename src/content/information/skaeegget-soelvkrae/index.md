---
title: Skægget sølvkræ
menuGroup: lejlighederne
---
**Skægget sølvkræ** (_Ctenolepisma longicaudata_), populært kaldet **skægkræ**, er et insekt som trives i moderne lejligheder. Selv om skægget sølvkræ for det meste er harmløst kan det ødelægge vise typer papir og tekstiler, og det betragtes derfor som et skadedyr i hvert fald på biblioteker og museer. Der er også mange som ikke bryder sig om at have disse insekter i deres hjem.

Insektet er nataktivt og vil hurtigt søge ly i revner og sprækker når lyset tændes. De findes ofte på badeværelset, men da de lever af døde insekter, madrester, papir og tekstiler kan de også findes andre steder i boligen. De lever i to til tre år hvor de gradvist bliver større og større.

Skægget sølvkræ kan bekæmpes af professionelle med gift hvilket er en ret omfattende og bekostelig proces. Da de nemt bevæger sig rundt i en etageejendom er det sjældent meningsfuldt kun at foretage denne bekæmpelse i en enkelt lejlighed. Hvis man bekæmper med gift &mdash; eller i det hele taget ønsker at bekæmpe dem &mdash; er det nødvendigt med en nul-tolerance overfor dem da de ellers nemt etablerer sig i boligen igen. Det er særligt en lav luftfugtighed og en manglende adgang til madrester der giver skægget sølvkræ ugunstige leveforhold og begrænser deres mulighed for at formere sig. Her er en række tip:

- Skægget sølvkræ kan i længden ikke leve hvis luftfugtigheden er under 50&ndash;55%. Især i den kolde årstid kan man opnå en lavere luftfugtighed (fx 45%) takket være [ventilationsanlægget](../ventilationsanlaeg/) i lejligheden. Det kan være nødvendigt at du øger hastigheden på ventilationsanlægget i din lejlighed, for at reducere luftfugtigheden tilstrækkeligt.
- De fortærer madrester og døde insekter, så ved fx at støvsuge ofte &mdash; især i revner og sprækker &mdash; kan man reducere mængden af føde. Støvsugning er bedre end gulvvask fordi det ikke øger luftfugtigheden.
- De kan fanges i klisterfælder som fx kan købes i byggemarkeder hvilket dels bekæmper dem, men også kan bruges til at vurdere omfanget af problemet. Man kan bruge insektmel/sirismel som lokkemad i fælden.
- Hvis det er muligt skal man undgå at have papkasser i lejligheden (eller i det mindste grundigt undersøge om skægget sølvkræ har taget ophold i kassen).

Netop papkasser i form af flyttekasser ved indflytning kan være en af de måder individerne kommer ind i bygningen på, så det er en god idé at være særlig opmærksom på dette problem.

Kilder:

- [Skægkræ-bekæmpelse: Sådan slipper du af med skadedyret &mdash; Videnskab.dk](https://videnskab.dk/naturvidenskab/bekaempelse-hvordan-slipper-jeg-af-med-skaegkrae)
- [Long-tailed silverfish &mdash; Norwegian Institute of Public Health](https://www.fhi.no/en/op/skadedyrveilederen/other-insects/long-tailed-silverfish/)
- [Ctenolepisma longicaudatum &mdash; Wikipedia](https://en.wikipedia.org/wiki/Ctenolepisma_longicaudatum)
